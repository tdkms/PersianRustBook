# پیشگفتار

در ابتدا خیلی واضح نبود، اما زبان برنامه‌نویسی Rust در اصل درباره‌ی _توانمندسازی_ است:  
فرقی ندارد چه نوع کدی می‌نویسید، Rust به شما قدرت می‌دهد تا فراتر بروید و با اطمینان بیشتری در حوزه‌های متنوع‌تری برنامه‌نویسی کنید.

برای مثال، برنامه‌نویسی در سطح "سیستم" شامل مدیریت حافظه، نحوه‌ی نمایش داده‌ها و <span hover-key="همزمانی">همزمانی</span> است.  
به‌طور سنتی، این حوزه بسیار پیچیده در نظر گرفته می‌شود و تنها افراد محدودی که سال‌ها برای یادگیری آن وقت گذاشته‌اند، قادر به ورود به آن هستند. حتی همین افراد نیز با احتیاط کار می‌کنند تا از رخنه‌های امنیتی، کرش‌ها و خرابی‌های احتمالی جلوگیری کنند.

Rust این موانع را از بین می‌برد. با حذف مشکلات قدیمی و ارائه‌ی ابزارهایی کاربرپسند، شما را در این مسیر راهنمایی می‌کند. برنامه‌نویسانی که نیاز دارند تا سطح پایین‌تری از کنترل را در اختیار بگیرند، می‌توانند بدون نگرانی از کرش‌ها یا رخنه‌های امنیتی از Rust استفاده کنند. علاوه بر این، نیازی به یادگیری جزئیات پیچیده‌ی ابزارهای قدیمی نیست.  
بهتر از همه، این زبان به‌گونه‌ای طراحی شده است که شما را به سمت نوشتن کدهای مطمئن و بهینه از نظر سرعت و مصرف حافظه هدایت کند.

برنامه‌نویسانی که از قبل در سطح پایین کار می‌کنند، می‌توانند با Rust سطح خود را ارتقا دهند.  
برای مثال، پیاده‌سازی پردازش‌های همزمان در Rust کم‌خطرتر از زبان‌های دیگر است؛ زیرا کامپایلر اشتباهات رایج را برای شما تشخیص می‌دهد. همچنین می‌توانید بهینه‌سازی‌های پیشرفته‌تری را در کد خود اعمال کنید، بدون اینکه ناخواسته باعث کرش یا ایجاد آسیب‌پذیری شوید.

اما Rust فقط محدود به برنامه‌نویسی سیستم‌های سطح پایین نیست. این زبان به‌اندازه‌ای انعطاف‌پذیر و کاربرپسند است که می‌توان با آن برنامه‌های خط فرمان، سرورهای وب و بسیاری از نرم‌افزارهای دیگر را به‌راحتی نوشت. نمونه‌های ساده‌ای از این موارد را در ادامه‌ی این کتاب خواهید دید. یادگیری Rust مهارت‌هایی را در اختیار شما قرار می‌دهد که می‌توانید آن‌ها را در حوزه‌های مختلف استفاده کنید؛ برای مثال، می‌توانید با Rust یک برنامه‌ی تحت وب بسازید و سپس از همان مهارت‌ها برای برنامه‌نویسی روی Raspberry Pi استفاده کنید.

این کتاب به‌طور کامل از پتانسیل Rust برای توانمندسازی کاربرانش استفاده می‌کند.  
متنی دوستانه و قابل درک است که نه‌تنها دانش شما درباره‌ی Rust را افزایش می‌دهد، بلکه باعث می‌شود در دنیای برنامه‌نویسی با اعتمادبه‌نفس بیشتری قدم بردارید.  
پس شروع کنید، آماده‌ی یادگیری باشید—و به جامعه‌ی Rust خوش آمدید!

— نیکولاس ماتساکیس و آرون تورون
